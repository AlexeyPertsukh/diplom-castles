Місто Кременець розташоване поміж мальовничих Кременецьких гір. Саме Кременець – першим серед руських міст – вистояв перед монголо-татарською навалою в 1241р. Постійна загроза нападів кримських татар призвела до розбудови укріплень…
 Кременецький замок розташований на Замковій горі (397 м над рівнем моря). Первинна твердиня збудована у ХІІ ст. В 1241 р. витримала облогу татаро-монголів, але 1259 р. за їх вимогою була знищена. Новий кам’яний замок почали споруджувати в 60-х роках ХІV ст., остаточної форми замок набув у XVI ст., коли перебував у власності польської королеви Бони (серед місцевих жителів Замкова гора називається Бона). Замок простояв до осені 1648 року, коли багатотисячне військо Б. Хмельницького, після тривалої облоги, взяло і зруйнувало до того неприступну твердиню.
 
До наших днів частково збереглися Надбрамна вежа та Вежа над містом, сліди колодязя, значна частина оборонної стіни висотою 8-12 м.