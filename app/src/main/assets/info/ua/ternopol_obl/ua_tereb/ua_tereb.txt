Залишки замку в Теребовлі є визначною пам’яткою оборонної архітектури Поділля ХVІІ ст. з характерними ознаками заломлених мурів у поєднанні з винесеними назовні баштами-бастеями...
  Одне з найдавніших міст України, що вперше згадується в Іпатіївському літописі під 1097 р. Наприкінці XI ст. місто стало центром удільного Теребовлянського князівства, що відігравало провідну роль у боротьбі проти нападів польських та угорських військ, за єдність та незалежність Русі. У 1241 р. Теребовля, як і більшість руських міст, була знищена ордою Батия.
 
Замок, будівництво якого відносять до 1631 р., був розташований на плато високої та важкодоступної гори над р. Гнізна, на місці давньоруського городища. Нерегулярний в плані, замок мав оборонні стіни товщиною 4-5 м і три кутові вежі – еліпсовидну, квадратну та п'ятикутну. Вежі та стіни мали внутрішні галереї. З урахуванням рельєфу місцевості замок був практично неприступним.
 
У роки Визвольної війни українського народу 1648-1657 pp. Під проводом Б.Хмельницького окремі виступи жителів міста переростали у повстання, і Теребовля стала одним із центрів народно-визвольної боротьби на Галицькому Поділлі.