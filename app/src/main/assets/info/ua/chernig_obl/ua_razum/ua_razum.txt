Палац гетьмана України Кирила Розумовського – пам’ятка архітектури національного значення. Кирило Григорович Розумовський – гетьман України, Лівої та Правої сторін Дніпра та Війська Запорозького. Урочисте обрання гетьмана відбулось 22 лютого 1750 р. у м. Глухові. 
За особистою ініціативою Кирила Григоровича гетьманською резиденцією було оголошено Батурин.

За час свого гетьманування Кирило Розумовський здійснив реформи в галузі судочинства,військової справи, освіти. З 1794 року Кирило Розумовський постійно проживає у Батурині, саме тоді він і замислює будівництво грандіозного палацово-паркового ансамблю, зцією метою він запрошує одного з провідних архітекторів тієї доби Чарльза Камерона. Це єдина архітектурна споруда, зведена в 1799-1803 рр. геніальним архітектором Чарльзом Камероном на території України. Триповерховий палац з напівпідвалом, є домінантою усього ансамблю, по обидві сторони від нього розміщуються два двоповерхові службово-гостьові флігелі, що оточені гарним липовим парком. Головний фасад палацу прикрашає портик із восьми колон іонійського ордера, звідки відкривається вид на заплаву річки Сейм. З відкритої тераси протилежного фасаду, що спирається на колонаду тосканського ордера, мальовничий краєвид. Палац викликає щире захоплення та заворожує своєю досконалою архітектурою, внутрішнім інтер’єром численних кімнат, кожна з яких має своє функціональне призначення. «Батуринський палац являв таку єдність архітектури і пейзажу, рівного якій немає ніде», - засвідчив відомий історик архітектури Ф.Горностаєв на початку ХХ ст. За два століття палац гетьмана Кирила Розумовського чекала тяжка смуга випробувань.
Після смерті гетьмана, у 1803 р. він перейшов у власність його сина Андрія, який не мав можливості контролювати стан справ у Батурині,згодом палац переходить до державної власності. Занепад палацу тривав більше сторіччя. У другій половині ХХ ст. було здійснено кілька спроб реставрації палацу, які підтримали його стан, але жодна не була завершена. 
В 2003-2008 рр. під егідою Президента України Віктора Ющенка та при благодійній участі українських меценатів палац Кирила Розумовського був блискуче відреставрований. 22 серпня 2009 р. відбулись урочистості, що завершились подією, яку довгі століття чекала вся Україна – відкриття єдиного палацу українського гетьмана для відвідування. 
Сьогодні палац гетьмана України Кирила Розумовського - унікальне і цікаве місце, з надзвичайними історіями та легендами, він гостинно зустрічає відвідувачів. На першому поверсі розміщено виставкові зали, які надають повну інформацію про історію палацу та державотворчу діяльність гетьмана Кирила Розумовського. На другому - розгорнулась експозиція Музею Гетьманської слави. Екскурсія по палацу ґрунтовно і всебічно розкриває славетну сторінку української історії — добу Гетьманщини. Інтер’єри другого поверху, відновлені за аналогами збережених робіт Ч.Камерона, захоплюють витонченою композицією та гамою кольорів. 
Двері палацу гетьмана України Кирила Розумовського завжди відчинені для всіх охочих, він радує відвідувачів прекрасним архітектурним стилем, вишуканим парковим ландшафтом, цікавою екскурсією.

Інформація для туристів 
Щороку палац гетьмана Кирила Розумовського відвідує близько 40 тис. чоловік. 
Музейна експозиція в палаці Кирила Розумовського 
Загальна  площа  палацу – 2 483 кв.м., експозиційна  площа  -     1 065,3 кв. м.
Екскурсія по палацу ґрунтовно і всебічно розкриває славетну сторінку української історії – добу Гетьманщини. 
На першому поверсі  розміщується ряд виставок, які репрезентують історичне минуле гетьманського Батурина через призму державницької діяльності Кирила Розумовського, історію будівництва та реставрацію палацово-паркового ансамблю Кирила  -  -  Григоровича,  домова церква Кирила Розумовського. 
Інтер’єри другого поверху, відновлені за аналогами збережених робіт Чарльза Камерона, захоплюють витонченою композицією та гамою кольорів.  
На  другому поверсі розгорнулась експозиція  Музею Гетьманської  слави. Екскурсія по палацу ґрунтовно і всебічно розкриває славетну сторінку української історії — добу Гетьманщини, видатних українських гетьманів — Б.Хмельницького, І.Виговського, П.Дорошенка, Д.Ігнатовича, І.Самойловича, І.Мазепи, П.Орлика, К.Розумовського  та надає відвідувачу повну інформацію про історію  палацу.

Щорічні події 
Щорічний Обласний фестиваль-конкурс молодих виконавців імені Андрія Розумовського. Проходить  з нагоди річниці з дня народження сина гетьмана Андрія Розумовського з метою популяризації культурного надбання родини Розумовських як видатних історичних діячів та меценатів, залучення молоді до скарбниці національної спадщини засобами музичного мистецтва.
В березні, до дня народження гетьмана К.Розумовського, проходить  щорічний конкурс  Розум-Фест  з метою виявлення обдарованих дітей та молоді, залучення їх до словесної творчості та мистецтва, формування творчої культури молодих українців, збереження пам’яті про видатного українського гетьмана Кирила Розумовського. 