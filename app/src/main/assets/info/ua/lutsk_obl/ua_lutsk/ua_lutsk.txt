Луцький Верхній замок є центральною спорудою Луцького державного історико-культурного заповідника «Старе місто». 
Зведений останнім великим князем Галицько-Волинського князівства Дмитром Любартом у 1340–1383 рр. замок слугував його резиденцією. 
З часом замок став улюбленим місцем перебування великого князя Литви Вітовта. Саме тут взимку 1429 р. 

Вітовт приймав на з'їзді дипломатичні посольства і монархів країн Центральної та Східної Європи, які вирішували найважливіші проблеми міждержавних відносин.
Протягом століть Луцький Верхній замок залишався могутньою фортецею, адміністративною, політичною і духовною столицею краю. 
У ньому діяв крайовий уряд, збиралися сейми і станові суди волинської шляхти. 
Знаменита замкова канцелярія створила і зберегла для України понад мільйон документів з її історії. Свого часу в ній працював і майбутній гетьман України 
Іван Виговський.

Сьогоднішній архітектурний комплекс Луцького Верхнього замку включає в себе В'їзну, Владичу та Стирову башти, сполучені мурами; будинок шляхетських судів XVIІІ ст.; 
повітову скарбницю поч. ХІХ ст., а також залишки соборної церкви Іоанна Богослова ХІІ ст. та князівського палацу XІV–XVI ст. 
У приміщенні повітової скарбниці функціонує Музей книги; у будинку шляхетських судів – Художній музей; 
у В'їзній вежі облаштовано експозиції кераміки, виробів з металу, меблів. У Владичій вежі можна оглянути арсенал і єдиний в Україні Музей дзвонів. 
Стирова башта використовувалася під архів замкової канцелярії, а у її підвальному поверсі була в'язниця. 

У Верхньому замку існує туристичний маршрут, який знайомить із підземеллями замку Любарта, він є не лише денним, а й нічним. 
За брамою В'їзної вежі чекають (якщо екскурсія відбувається вночі) лицарі зі смолоскипами, дійство супроводжує середньовічна музика.
http://7chudes.in.ua