Автентична архітектура ХІІІ ст. робить Невицький замок унікальною пам'яткою в Європі...
  В документах даний замок згадується у 1317 році, хоча очевидно виник раніше. Народні перекази і легенди приписують спорудження замка слов’янській княгині ще до приходу угорських племен в Придунайську низовину. Замок, за легендою повинен був захищати перш за все наречених, від чого й пішла назва замка. Наречена місцевою говіркою - невістка. Потім слово "невістський" перетворилося на слово "невицький". Інша легенда приписує спорудження замка княжні на ім’я Погана діва.
 
Замок вперто не піддається руйнівним силам часу. Стіни його збереглись до висоти двох, а то й трьох поверхів. Над ними велично стримить висока чотиригранна кам’яна башта. Одна із легенд говорить, що стіни мають таку міцність через те, що Погана Діва наказала домішувати у розчин молоко і яйця, що викликало великий голод.
 
Дійшовши до наших часів - замок змінився невпізнанно. Насамперед він був реставрований, працює турбаза "Верховина" по сусідству, були збудовані мости і асфальтована доріжка, що веде майже під самий замок. Тут під стінами старовинного замка, зустрічається далеке минуле із сучасним.
 
Руїни замку розташовано на мальовничій горі над долиною річки Уж. Мурований замок на місці дерев'яного укріплення було зведено ще у XIII ст. Його планувальна конфігурація визначалася окресленнями верхньої тераси гори, наближеної до овалу Вздовж оборонного муру розміщувалися двоповерхові будівлі, утворюючи вузький замковий двір з галереями, в параметрах близький до 35 х 12 м. Найбільш укріпленою із замкових споруд була квадратна в плані, чотириярусна башта-донжон, розташована з південно-східного боку укріплення. В'їзна брама, очевидно, замикала замкове подвір'я з півдня. Замок було обнесено земляним валом і глибоким ровом.
 
Наприкінці XIV - на початку XV ст. на гребені зовнішнього валу зводиться оборонний мур із чотирма баштами, з яких три в плані були підковоподібними, а одна - трикутною. Вони значно виступали за лінію оборонних мурів. Башти були розраховані на фланговий обстріл із луків або легкої вогнепальної зброї, про що свідчать два типи вці-лілиху мурах башт щілиноподібних та квадратних бійниць Наступний етап розбудови укріплення на зламі XV-XVI ст пов'язаний зі зміцненням давнього ядра замку, надбудовою мурів і спорудженням нової шестигранної в'їзної башти на продовженні оборонних мурів давнього ядра замку і мурів другого поясу оборони. Таким чином було утворено вузький укріплений проїзд до Невицького замку зі звідним мостом через рів. У стінах цієї башти та проїзду збереглися ключоподібні бійниці для ведення обстрілу з вогнепальної зброї.

Незважаючи на неприступність укріплення, через міжродинні чвари власників замку Другетів у 1644 р. трансільванський воєвода Георгій Ракоці захопив замок, перетворивши його на руїни. Відтоді укріплення не відновлювалось. До нашого часу дійшли фрагменти мурувань давнього ядра замку та рештки оборонних стін і башт наступних періодів розбудови укріплення. Під час проведення реставраційних робіт у 70-ті роки минулого століття над руїнами башти-донжона було зведено чотиригранний наметовий дах з оглядовим майданчиком.

Невицький замок є визначною пам'яткою оборонної архітектури на закарпатських землях, в якій простежується розвиток фортифікаційного будівництва і бойової техніки XIII—XVI ст.