Хустський замок був побудований для захисту східної частини Угорської держави та приборкання переможених русичів, його будівництво розпочалося в 1090 році…
Руїни замку розташовано на вершині високої гори, що нависає над містом. Муровані укріплення було закладено ще 1090 р. У 1191 р. вже існував замок.
У 1242 р. його захопили та спустошили татари. В XIV ст. замок відбудували. Відтоді він був відомий як укріплення, що захищало Марамороське королівство та соляні копальні. Розбудова і зміцнення замку тривали впродовж XVI-XVIІ ст. В основному на цей час і сформувалася планувальна конфігурація твердині, що визначалася двотерасним характером вершини гори. Відповідно Хустський замок мав два двори - верхній і нижній, які поєднували у своїй структурі різночасові споруди.
 
Верхній двір, ймовірно, було зведено раніше. Він складався з оборонних мурів, круглої триярусної башти з півдня та квадратної дозорної з півночі.
В'їзна брама розміщувалася з заходу між двома баштами, перед якими через глибокий рів було влаштовано звідний міст. На верхньому замковому дворі було розташовано помешкання власника (палац), комендантський будинок, господарські споруди, а також колодязь завглибшки близько 160 м.
 
Більш просторий нижній замковий двір було обнесено мурами і укріплено трикутною в плані баштою зі сходу та бастіонами з північного заходу.
В'їзна, або південно-східна, брама розміщувалася між двома баштами, зі звідним мостом перед ними.
На нижньому дворі знаходилися будівлі помешкань, господарські споруди, церква тощо.
На початку XVIII ст. замок опинився в центрі боротьби угорського народу за свою незалежність під проводом Ференца Ракоці II: у 1703 р. його захопили повстанці.
Після придушення повстання в 1711 р. там розмістився австрійський гарнізон.
 
У 1766 р., коли підчас грози у круглу башту, в якій зберігався порох, влучила блискавка, замок від потужного вибуху було майже зруйновано.
Таке само повторилося і в 1798 р., коли блискавкою було зруйновано трикутну східну башту. Відтоді замок не відбудовувався і зрештою занепав.
Нині від укріплення уціліли фрагменти оборонних мурів та рештки нижніх в'їзних башт, круглої башти верхнього двору, бастіонів.
 
У XVII ст. вибух порохового складу спричинив значні руйнування, а потім дві блискавки остаточно зруйнували замок і він поволі перетворюється в руїни.